<!doctype html>
<html lang="it">
<head>
<meta charset="utf-8" />
<meta name="viewport" content="width=device-width, initial-scale=1" />
<title>Documento convertito in HTML</title>
<style>
body { font-family: Arial, sans-serif; line-height: 1.6; margin: 40px; }
h1, h2, h3 { color: #2a4d8f; }
p { margin-bottom: 12px; }
</style>
</head>
<body>
<p>Testo di Prova per HTLM</p>
<p>6. Un nuovo approccio di misurazione dell’ efficacia della comunicazione pubblicitaria con le equazioni strutturali</p>
<p>a variabili latenti</p>
<p>1. Introduzione e sintesi</p>
<p>La misurazione dell’efficacia della comunicazione aziendale rappresenta – tradizionalmente – il problema di fondo dell’attività di comunicazione totale dell’azienda.</p>
<p>Nel presente contributo si propone una soluzione innovativa a tale problema, basata sull’utilizzazione della metodologia delle “equazioni strutturali a variabili latenti” (Structural Equation Modeling – SEM).</p>
<p>Con detta metodologia, sulla base di un costrutto concettuale, riassuntivo degli elementi e dei processi che agiscono su un sistema di comunicazione, vengono analizzate e valutate  in modo integrato  le relazioni intercorrenti tra molteplici “dimensioni” (fattori latenti) del fenomeno studiato, tra loro causalmente legate (Path Analysis).</p>
<p>Si perverrà, quindi, alla misurazione dell’efficacia dell’“attività” di comunicazione totale verso un prodotto.</p>
<p>Il modello globale di analisi e valutazione degli effetti della comunicazione pubblicitaria qui considerato si compone di:</p>
<p>a) due sotto-modelli di “misurazione” (Outer model), che definiscono le relazioni intercorrenti tra le variabili manifeste (item riportati nel questionario di rilevazione dei giudizi di valutazione dei consumatori, su vari aspetti del prodotto) e le variabili latenti, stimate con l’Analisi delle componenti principali-ACP;</p>
<p>b) un sotto-modello di “equazioni strutturali” (Inner model), il quale definisce i legami lineari causali che legano le  varie “dimensioni” del fenomeno allo studio e che consente di misurare gli effetti dei fattori latenti indipendenti sulle variabili latenti dipendenti.</p>
<p>Vengono valutati – secondo una catena causale – l’intensità degli effetti, diretti ed indiretti (espressi anche in termini percentuali) esercitati dalle diverse variabili “osservate” (item del questionario) e dalle corrispondenti variabili “latenti” (“dimensioni”), sull’ “atto di acquisto” (Key Performance Indicator-KPI) del prodotto considerato.</p>
<p>Con riguardo al modello concettuale di comportamento del consumatore sottostante l’applicazione della metodologia SEM, viene ipotizzata una relazione gerarchica tra la percezione degli attributi del prodotto, la preferenza verso lo stesso, il suo acquisto (variabile-obiettivo), secondo il paradigma: percezione- preferenza-acquisto.</p>
<p>Il costrutto concettuale, analizzato tramite il modello strutturale, utilizza come dati sperimentali i giudizi di valutazione assegnati da un campione probabilistico di consumatori sugli attributi di un prodotto di largo consumo (una marca di drink).</p>
<p>Per la rilevazione di dette valutazioni è stata utilizzata una scala di punteggio convenzionale, di natura “ordinale”. I punteggi di valutazione rilevati sono stati trasformati opportunamente su una scala psicometrica “ad intervalli”, idonea a recepire il vero continuum psicologico delle valutazioni soggettive degli intervistati ed a rendere correttamente applicabile la metodologia SEM per variabili “quantitative”.</p>
<p>La «bontà di adattamento» (goodness of fit) del modello globale stimato è stata accertata sulla base dei test statistici tipici della metodologia SEM.</p>
<p>Il sofwtare utilizzato nell’applicazione è Sepath di StatisticaTm della StatSoft.</p>
<p>2. Il caso in studio: misurazione dell’efficacia della comunicazione pubblicitaria nel settore del retail</p>
<p>Per la valutazione dell’efficacia della comunicazione pubblicitaria, sono stati identificati i due sotto-modelli di misurazione delle variabili esogene ed endogene, dopo aver raggruppate le variabili osservate (riportate nella Tab. 1 e rappresentate in Fig. 1 entro rettangoli) in variabili latenti (identificate in Fig. 1 all’interno di un ovale).</p>
<p>I legami tra le variabili osservate e quelle latenti sono stati fissati tramite un’analisi fattoriale confermativa. In Fig. 1 le frecce muovono dalle variabili latenti e si dirigono verso le relative variabili osservate, secondo una relazione riflessiva; la forza di tali relazioni è data dai factor loading.</p>
<p>Le variabili latenti individuate sintetizzano significativamente le variabili osservate.</p>
<p>Nel modello ad equazioni strutturali in oggetto la scelta delle variabili latenti, e le ipotesi sul loro rapporto gerarchico, si ispirano liberamente al modello di scelta di Russell Winer, il quale considera il meccanismo di formazione delle preferenze del consumatore che influenzano il suo processo d’acquisto.</p>
<p>Secondo tale modello, nel vissuto del consumatore le percezioni degli attributi del prodotto sono legate ai livelli di presenza degli stessi. Si postula, poi, che le preferenze del consumatore verso il prodotto si formino attraverso dette percezioni; tali preferenze vengono messe, infine, in relazione con il processo di scelta del consumatore.</p>
<p>Il modello di valutazione dell’efficacia della comunicazione pubblicitaria che si propone analizza le “percezioni” degli attributi rilevanti di un prodotto di largo consumo (sintetizzati in variabili latenti, quali: tradizione, ricordo della pubblicità sul prodotto, attualità del prodotto, personalizzazione della confezione, gradevolezza del prodotto) che originano la preferenza (variabile preferenza del prodotto), la quale – a sua volta – conduce all’ acquisto del prodotto (variabile-obiettivo).</p>
<p>Il percorso di risposta del consumatore si struttura, perciò, attraverso le fasi della percezione, della formazione della preferenza e, infine, dell’azione (atto di acquisto).</p>
<p>L’esperienza post-acquisto, unita agli stimoli pubblicitari e alle caratteristiche fisiche del prodotto, contribuiscono a perpetuare – iterativamente – il ciclo: percezione-preferenza-acquisto del consumatore.</p>
<p>Obiettivo del presente modello è quello di valutare gli effetti diretti ed indiretti esercitati dalle diverse variabili osservate e dalle corrispondenti variabili latenti (o “dimensioni” o “costrutti concettuali”), sull’atto di acquisto (variabile-obiettivo o Key Performance Indicator-KPI) del drink di marca M.</p>
<p>A questo scopo si propone un modello strutturale lineare a variabili latenti, atto ad interpretare le relazioni intercorrenti tra percezione, preferenza ed acquisto del prodotto.</p>
<p>La metodologia adottata si articola nelle seguenti tre fasi:</p>
<p>1) definizione del concetto di interesse e del costrutto concettuale in cui esso si situa (comportamento d’acquisto del consumatore);</p>
<p>2) definizione di una procedura di misurazione per ciascuna variabile latente associata ad un costrutto;</p>
<p>3) scelta e stima del modello di collegamento causale tra le variabili latenti.</p>

</body>
</html>
